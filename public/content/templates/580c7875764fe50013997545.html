Pe 9 februarie trecuseră trei săptămâni de când Cristian Matei, unul dintre supraviețuitorii din Colectiv, se reîntorsese în țară, după aproape trei luni într-un spital din Israel. În acea dimineață a intrat alături de soția lui în Spitalul „Bagdasar Arseni” pentru ședința matinală de kinetoterapie. În lift, mai toți s-au întors spre bărbatul cu capul acoperit de un batic roșu și mâinile și degetele ascunse în mănuși.
<br/><br/>
„Ați fost ars în Colectiv?”, l-a întrebat o femeie.
<br/><br/>
„Da, Colectiv”, i-a răspuns.
<br/><br/>
„Și a fost mână criminală sau accident?”.
<br/><br/>
„Accident, eu așa zic, un accident ghinionist…”
<br/><br/>
Mumu, cum îi spun prietenii, are 41 de ani, este editor la stirileprotv.ro, tată a doi copii și rocker din copilărie. El și soția lui, Oana, 40 de ani, au trecuseră prin câteva luni cumplite, în care lui Mumu i s-au dat și 50% șanse de supraviețuire, și din care aproximativ trei săptămâni le-a petrecut inconștient, în comă indusă.
<br/><br/>
Înainte să intre în camera minusculă de kinetoterapie, Oana i-a scos geaca, cu atenție la mâneci, ca să nu-i atingă degetele și palmele, unde unele rănile încă supurau, iar durerile erau mari. Mumu a fost ars grav pe cap, gât, spate și mâini, adică pe 25% din suprafața corpului, și intoxicat cu acid cianhidric și monoxid de carbon.
<br/><br/>
La recomandarea medicului, au decis să vină de trei ori pe săptămână, uneori mai des, din cartierul Pantelimon unde locuiesc, până la Bagdasar în Berceni, pentru aproximativ jumătate de oră de kinetoterapie a mâinilor. Au preferat ambulanța ca să scape de înghesuiala din autobuz și metrou, mai ales că Mumu simțea orice atingere pe piele ca și cum s-ar curenta. Palmele și încheieturile lui erau încă blocate – apuca cu greu obiecte, se dezbrăca cu dificultate, nu putea închide nasturi sau fermoare, nu-și putea scoate telefonul din buzunar sau cartela de metrou din portofel – și era dependent de Oana. Ea a fost cea care seară de seară i-a dat jos mănușile compresive, indispensabile pe timp de zi pentru că ajută la refacerea pielii de pe mâini și brațe, i-a dat cu cremă și i-a schimbat pansamentele, așa cum au învățat-o asistentele din Israel.
Când a ajuns acasă, nopțile au fost cumplite pentru Mumu, pentru că mâncărimile de pe spate i-au provocat insomnii care l-au țintuit ore în șir în fața televizorului și n-au dispărut nici cu toate combinațiile de somnifere. Au fost momente când s-a trezit aproape plângând din cauza unor dureri surde, de parcă cineva i-ar trage pielea și ar ține-o întinsă în aer. Diminețile de după a fost somnolent și nici nu și-a putut ajuta copiii la teme la germană sau engleză, cum obișnuia să facă înainte de Colectiv. Medicii i-au avertizat că primele trei-cinci luni de recuperare sunt cele mai dureroase fiindcă, în procesul de refacere, pielea se strânge și doare.
<br/><br/>
Mumu este unul dintre cei peste 130 de supraviețuitori din Colectiv care, la aproape un an de la incendiu, încă trec prin recuperare. A fost printre cei mai grav răniți internați la Bagdasar și al doilea pacient transportat în afara țării, într-un zbor căruia era cât pe ce să nu-i reziste. La puțin timp după ce a ajuns în Tel Aviv a făcut febră puternică din cauza a două bacterii intra-spitalicești contractate în București, care i-au pus încă o dată viața în pericol. Când s-a trezit, a fost șocat de numărul morților, de prietenii pe care i-a pierdut, de dispariția formației Goodbye to Gravity, de întorsătura politică. S-a întrebat adesea cum de el este în viață și alții nu. Îi vine să râdă când lumea îl oprește pe stradă și-i spune că e un erou – „e o mare prostie să spui că sunt erou, nu am salvat pe nimeni” – chiar dacă Oana îi repetă adesea: „Ba da, tu l-ai salvat pe soțul meu”.
<br/><br/>
Sursa: http://www.decatorevista.ro/50-sanse-cristian-matei-colectiv/
