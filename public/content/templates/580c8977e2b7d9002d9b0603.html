Când vine vorba de filme care conțin propagandă creștină, majoritatea oamenilor se gândesc la God's Not Dead sau la Left Behind – atacuri renumite asupra lumii seculariste care de obicei scot o grămadă de profit. Dar mai e un gen de filme care promovează creștinismul și demonizează toate celelalte credințe, inclusiv ateismul: filmele de groază.
<br/><br/>
În fiecare an îndurăm și mai multe astfel de thrillere ridicole, cu montaj previzibil și subiect penibil, construite în jurul vreunei fete prostuțe care se joacă cu instrumentele Satanei (de obicei tăblițe de spiritism) și devine posedată de vreun demon, după care e exorcizată de câte un preot care și-a pierdut credința dar acum își dă seama că a greșit să se bazeze pe rațiune.
<br/><br/>
E adevărat că nu toate filmele de groază servesc drept portavoce pentru creștinism – există și câteva exemple care condamnă liderii bisericii – dar aproape orice film de groază despre subiecte supranaturale fie condamnă necredincioșii ( The Conjuring, The Rite), fie ilustrează alte religii drept ciudate ( The Wicker Man, Exorcistul, Sinister), fie susțin că profețiile din Biblie se vor împlini ( Legion, The Omen). Până și filmele care nu au legătură cu religia promovează totuși stereotipuri împotriva drogurilor sau a sexului înainte de căsătorie.
<br/><br/>
Când eram copil și era perioada de panică legată de satanism din anii '90, nu aveam voie niciodată să intru în secțiunea filmelor de groază din magazinul de închirieri casete video. Eram creștini evangheliști care credeam în ideea că îngerii și demonii sunt mereu în jurul nostru și se luptă pentru sufletele noastre. Dacă te uitai la filme precum Dracula, practic îl invitai pe dracu' să-ți fure sufletul. Acum că sunt adult și ateu, nu văd mare diferență între mesajul pe care mi-l băga în cap biserica (Satana e peste tot, ai nevoie de Biblie să te protejeze) și mesajul promovat de filmele de groază. Ar avea sens ca părinții să le arate copiilor filmele astea de groază dacă vor să-i îndoctrineze și mai tare.
<br/><br/>
Sursa: http://www.vice.com/ro/read/filmele-de-groaza-fac-propaganda-crestina
