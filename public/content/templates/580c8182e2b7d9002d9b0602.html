Nu știu dacă a existat un moment anume în care am aflat că tatăl meu era pe moarte. Îmi amintesc scurta mea viață cu el în două părți: cea în care era sănătos și cea în care n-a mai fost.
<br/><br/>
Prima oară când a căzut ne-am gândit că e din cauza epuizării. Lucra pe câmp câte 12 ore pe zi, ca să pregătească ferma noastră pentru cea mai mare recoltă pe care am avut-o vreodată. Era entuziasmat de ideea c-am putea câștiga mai mulți bani și ce-ar însemna asta pentru familia noastră. Dacă totul ar fi mers conform planului, ar fi fost primul an în care n-am fi avut nevoie de ajutor din partea statului ca să trecem peste iarnă.
<br/><br/>
Când a căzut a doua oară, ne-am dat seama că e ceva mai serios. S-ar putea să fi fost și alte semne, însă tatăl meu ura doctorii și spitalele, pe care le evita mereu. După ce a fost la control, totul e în ceață și-mi amintesc totul în imagini fragmentate: emoțiile, exploziile de cuvinte și conversațiile nespuse din capul meu. Faza a patra: limfomul non-Hodgkin. Chimioterapie. Radiații. Cât timp mai are de trăit? Ce alte opțiuni avem?
<br/><br/>
Când familia a aflat diagnosticul tatălui meu, totul s-a schimbat în viețile noastre. Antrenamentele de fotbal au fost anulate pe termen nelimitat. Animalele de companie ale familiei au fost date spre adopție. În stadiul ăsta al bolii, limfomul se răspândise în măduva osoasă, așa că ne-am folosit tot timpul și resursele puse deoparte.
<br/><br/>
Sursa: http://www.vice.com/ro/read/cum-e-sa-cresti-cu-tata-bolnav
