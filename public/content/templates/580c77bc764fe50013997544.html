Chiar dacă Daniel Rucăreanu arată foarte tânăr la cei 38 de ani ai săi, când zâmbește sau încearcă să extragă o amintire din anii petrecuți în orfelinat, ochii și fruntea i se inundă cu riduri.
<br/><br/>
Când avea șase ani, Daniel a început să fugă de acasă, din Ploiești. Nu-și știe tatăl, și crede că faptul că a fost conceput l-a făcut să plece. După o vreme, maică-sa a adus acasă un alt bărbat, care obișnuia să-l bată; maică-sa se făcea că nu vede. Pe timpul evadărilor, trăia din pomeni de la biserică sau din ceva ajutor de la țăranii pe care-i ajuta să-și care mărfurile la piața din Ploiești.
<br/><br/>
În vara anului 1985, Daniel și-a găsit adăpost peste noapte pe scara unui bloc, și a început să-și facă temele acolo. O locatară l-a dus în apartamentul ei. Acolo, Daniel l-a întâlnit pe unchiul femeii, Nicolae Avram, un bătrân care l-a plăcut dintr-un motiv sau altul. Mai târziu, omul acesta va aduce puțină speranță în viața lui Daniel. Milițienii l-au adus înapoi acasă iar și iar.
<br/><br/>
Însă într-o zi, învățătoarea le-a vizitat casa, pentru a verifica dacă Daniel era îngrijit. L-a găsit într-o „situație groaznică" și a început procedura de instituționalizare. Daniel a fost trimis la orfelinatul din Ploiești. În prima zi acolo, colegii mai mari l-au bătut.
<br/><br/>
„Veneam dintr-un loc în care violența era zilnică și ajunsesem într-un loc în care nu știam de la cine va veni violența. (...) Atunci mi-am propus să nu fiu niciodată ca ei. Voiam să învăț și să scap.”
<br/><br/>
În 1988, Daniel a fost transferat la orfelinatul „9 Mai" din Bușteni. E o clădire veche, care funcționase în prima jumătate a secolului XX ca hotel și cazinou. Zidurile sale înalte și albe o fac să semene cu o cetate. Vechile cărți poștale îi dau un aspect maiestuos, dar pentru Daniel a fost o închisoare, una cu vreo patru sute de copii. Holul central era împărțit de plase din sârmă. Toate activitățile vieții unui copil se desfășurau în aceeași clădire. Acolo dormeau, mâncau, învățau, se spălau, se distrau.
<br/><br/>
„Cred că scopul principal era de a preveni accidentele, însă imaginea era oribilă. Spațiile goale de la etaj erau izolate cu ajutorul unor grilaje de sârmă tare (sârmă de Buzău). Toate ferestrele de la parter erau izolate cu niște grilaje din fier. Nu și cele de la etaj. Cei care le-au pus au vrut să oprească fuga din cămin.”
<br/><br/>
Directorii cultivau violența în orfelinate, spune Daniel. Era o modalitate de a umili și de a controla copiii. Cei mari îi loveau pe cei mici, iar educatorii îi băteau pe toți. Angajații preferau să lovească în față și în cap. „Eram anulați, reduși la tăcere, umiliți, cu personalitatea dizolvată", explică Daniel. Bătăile au lăsat urme psihologice asupra lui. Chiar și acum, uneori, îi este greu să se uite în ochii celorlalți.
<br/><br/>
Îți trebuie mult timp să-ți recâștigi stima de sine, crede Daniel:
<br/><br/>
„Locurile acelea au fost abatoare de suflete. Cum s-au vindecat toți oamenii ăia?".
<br/><br/>
Sursa: http://www.vice.com/ro/read/cum-era-in-orfelinatele-din-romania-in-anii-90
