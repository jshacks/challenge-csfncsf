Rata de eşec, acceptată în orice meserie, înseamnă în medicină suferinţa sau chiar viaţa unui pacient. Tot mai frecvent în ultimii ani, pacienţii din România nu-şi mai spun resemnaţi „Aşa a fost să fie!“ sau „Aşa a vrut Dumnezeu!“, ci, ocolind birocraţia din instituţiile care, teoretic, se ocupă de cercetarea unui caz de malpraxis, se adresează direct instanţelor de judecată, cerându-şi dreptatea.
<br/><br/>
Pentru a demonstra că dreptatea e de partea lor, avocaţii apelează, la rândul lor, la experţi, care refac traseul medical pentru a dovedi că la un moment dat s-a greşit. Şi se greşeşte, flagrant uneori, deşi se dovedeşte în instanţă după ani buni de proces, spune medicul expert atestat în malpraxis, Sorin Lesnic, vorbindu-ne despre cazuri uluitoare.
<br/><br/>
<strong>„I-a uitat ceva în burtă!“ a devenit banal, dar pune viaţa în pericol.</strong>
<br/><br/>
Sunt pacienţi operaţi la mâna sau piciorul sănătos, pacienţi confundaţi şi operaţi degeaba, operaţii finalizate fără verificarea materialelor folosite, pentru ca după luni de zile pacienţii să ajungă la alţi medici cu probleme grave, din cauza materialelor „uitate“ înăuntru în timpul operaţiei.   „La noi de-abia din 2013 există un ordin clar prin care s-a aprobat lista de verificare a procedurilor chirugicale, deşi americanii folosesc din anii ’30 patru numărători ale materialelor folosite (instrumentar mic, feşe, câmpuri operatorii), din momentul în care au intrat cu pacientul în sală şi până finalizează procedura. Şi mai fac ceva americanii, care-i ajută foarte mult în cazul unei greşeli. În materialul moale au un fir metalic, astfel încât la radiografie să fie reperat. La noi nu se întâmplă aşa, iar cazuri de textiloame sunt foarte multe. Acest ordin a fost adoptat în 2013 şi la noi tocmai motivat de numărul mare de greşeli înregistrate în timpul intervenţiilor chirurgicale“, spune dr. Lesnic.
<br/><br/>
Pot spune că studiind atâtea zeci de cazuri am observat un pattern. E vorba de proasta comunicare între medic şi pacient, între membrii echipei medicale care au grijă de pacient. Nu se face, de multe ori, o anamneză corectă, nu se stă de vorbă cu pacientul, nu i se explică acestuia necesitatea respectării anumitor reguli, de ce trebuie să urmeze un anumit regim alimentar, ce riscuri există în timpul operaţiei etc., lucruri care în străinătate ocupă foarte mult din timpul unei consultaţii.   Când mergi la medic, mergi cu toată speranţa. Medicul chiar asta încearcă să facă, să prevină inevitabilul. Dacă poţi să eviţi, ca medic, să se agraveze starea, sau reuşeşti să îmbunătăţeşti starea de sănătate a pacientului, e omenesc, dacă reuşeşti să vindeci, e aproape dumnezeiesc. Comunicarea e, de cele mai multe ori, ingredientul care lipseşte şi se ajunge la aceste cazuri de malpraxis“, mai spune dr. Lesnic.
<br/><br/>
Surse: <br/>
http://adevarul.ro/locale/slatina/cazuri-cumplite-malpraxis-anchetate-romania-sunt-pacienti-confundati-operati-degeaba-1_56dd70895ab6550cb89749fa/index.html<br/>
https://colegiulpacientilor.org/2016/01/26/de-ce-in-romania-nu-exista-malpraxis/
